{
  "V1": {
    "authors": [
      "Radek Nohl"
    ],
    "body": {
      "summary": [
        "Soudkyně dokončila práci na rozsudku, v němž popsala, proč neomezila svéprávnost hlavní postavy kauzy Dozimetr, podnikatele Michala Redla. Prvně se tak veřejnost dozvídá, co zaznělo u soudu za zavřenými dveřmi a co tam Redl řekl."
      ],
      "sections": [
        {
          "headline": [],
          "paragraphs": [
            "Hlavní obviněný velké kauzy Dozimetr, v níž vyšetřovatelé prověřují rozsáhlou korupci a ovlivňování veřejných zakázek pražského dopravního podniku, před soudem řekl, že se dostal do finančních komplikací.",
            "Michal Redl kvůli tomu začal prodávat majetek za desítky milionů. Vybral svým dětem úspory ze spořicích účtů a zrušil své životní pojistky.",
            "„Finanční prostředky jsem potřeboval k uhrazení nashromážděných závazků,“ řekl Redl u zlínského okresního soudu, který na konci ledna řešil návrh, aby mu byla omezena svéprávnost. K soudu ho podali Redlův bratr a Redlova partnerka.",
            "Pokud by soudkyně Kateřina Navrátilová návrhu vyhověla a Michal Redl měl opět jako už v minulosti omezenou svéprávnost, zkomplikovalo by to soudní proces, který v kauze Dozimetr chystá a v němž už byla podána obžaloba k Obvodnímu soudu pro Prahu 9."
          ]
        },
        {
          "headline": [
            "Vila na prodej"
          ],
          "paragraphs": [
            "Verdikt soudkyně Navrátilové byl zamítavý. Z písemného znění rozsudku, který nedávno dopsala a který Seznam Zprávy nyní získaly, jsou patrné důvody, proč chce blízká rodina Redla zbavit svéprávnosti.",
            "Před soudem ve Zlíně mluvil hlavní obžalovaný kauzy Dozimetr mimo jiné o tom, že pracuje ve dvou nebo třech firmách a má měsíční příjem asi 190 tisíc korun. A také řekl, že prodává majetek.",
            "Jak už Seznam Zprávy popsaly, za 65 milionů korun se nabízela k prodeji luxusní vila, jejíž vlastníkem je firma Kidron patřící svěřenskému fondu, který Redl ovládá. „Nemá smysl ten dům držet, je to nákladově náročné,“ uvedl u soudu Michal Redl jako důvod prodeje s tím, že v ní zůstal de facto sám.",
            "Vilu více než tři čtvrtě roku nabízela k prodeji zlínská realitní agentura Zvonek. Nyní je z nabídky stažena. „Našel se vážný zájemce, ale zatím ještě dům prodán nebyl,“ vysvětlila realitní makléřka Denisa Zvonková, která má prodej na starosti.",
            "V katastru nemovitostí, jak Seznam Zprávy ověřily, zůstává vlastníkem stále firma Kidron, respektive Michal Redl."
          ]
        },
        {
          "headline": [
            "Plánuje, že něco koupí"
          ],
          "paragraphs": [
            "Kromě vily je podle Redlových blízkých na prodej také byt ve Španělsku. „Prodává byt ve Španělsku a plánuje, že koupí něco jiného,“ cituje písemný rozsudek Redlovu partnerku.",
            "Navrhovatelé omezení svéprávnosti však u soudu také řekli, že v současné době je v „běhu prodej majetku za minimálně desítky milionů“.",
            "Podrobnosti o případném prodeji majetku však v rozsudku nepadly a zeptat se Redlových blízkých na podrobnosti je těžké – s médii nekomunikují.",
            "Také soud se uskutečnil za zavřenými dveřmi, během jednání se mimo jiné řešil i Redlův zdravotní stav a četly se posudky znalců. Soudkyně umožnila Michalu Redlovi přijít do soudní síně vedlejším vchodem, aby se vyhnul kontaktu s novináři.",
            "Podle obžaloby podané v kauze Dozimetr Redlovi hrozí nejen nepodmíněný trest, ale také to, že bude muset zaplatit peněžitý trest. Státní zástupce Adam Borgula v obžalobě navrhuje deset let za mřížemi a zaplacení pěti milionů korun."
          ]
        },
        {
          "headline": [
            "Rozhazuje peníze, tvrdí blízcí"
          ],
          "paragraphs": [
            "Návrh na omezení svéprávnosti Michala Redla podal jeho bratr Petr podle svých slov proto, že sourozenec plánuje neuvážené kroky. „Omezení (svéprávnosti) bude ochranou nejen jeho samotného, ale i jeho dětí, pokud by všechny peníze někde rozházel,“ prohlásil podle verdiktu Petr Redl u soudu.",
            "Redlova partnerka pak hovořila u soudu o mánii. „Při mánii nakupuje byty v Abú Dhabí, v Dubaji, ve Španělsku a podobně,“ uvedla na adresu Michala Redla.",
            "Z písemného verdiktu také plyne, že když Petr Redl hovořil u soudu o tom, jak jeho bratr vybral svým dětem úspory ze spořicích účtů, šlo zhruba o pět milionů korun. Zda toto vybírání bylo u soudu i doloženo, není z dokumentů jasné.",
            "„Nebudu se vyjadřovat k tomu, co se řešilo u soudu,“ řekl advokát Pavel Lízal, který právě Petra Redla a partnerku Michala Redla u soudu zastupoval."
          ]
        },
        {
          "headline": [
            "Není limitován"
          ],
          "paragraphs": [
            "Když soudkyně Navrátilová návrh na omezení Redlovy svéprávnosti zamítla, zdůvodnila to tím, že Redl sice může trpět duševní poruchou, ta je však dlouhodobě v klidové fázi.",
            "„Je zcela samostatný, je schopen běžných sebeobslužných činností a bezpečného fungování v běžném životě,“ napsala soudkyně do verdiktu s tím, že „není nijak limitován“.",
            "Znalci, kteří zkoumali Redlův zdravotní stav přitom konstatovali, že jeho nadměrné utrácení peněz nemusí způsobovat mánie, ale může to souviset s jeho povahou. Podle soudkyně Navrátilové pochází z movité rodiny, a tak jedna nezdařilá investice pro něho ještě nemá fatální dopady.",
            "„Soud dospěl k závěru, že není v zájmu posuzovaného (Michala Redla), aby byl nyní ve svéprávnosti omezen, neboť mu nehrozí riziko závažné újmy,“ doplnila soudkyně."
          ]
        },
        {
          "headline": [
            "Blízcí se odvolali"
          ],
          "paragraphs": [
            "Případ ale ještě není u konce, protože proti rozsudku bylo podáno odvolání. Jak uvedl mluvčí zlínského okresního soudu Petr Prokopius, podali ho oba navrhovatelé. Tedy Redlův bratr a jeho partnerka. Zda bude Michalu Redlovi omezena svéprávnost, tak posoudí ještě brněnský krajský soud.",
            "Proč navrhovatelé odvolání podali, není jasné. „Nemám svolení od klientů se k čemukoliv vyjadřovat,“ uvedl už citovaný advokát Lízal.",
            "Sám Redl říká, že o omezení svéprávnosti nestojí. „Návrh svého bratra a partnerky považuji za nedůvodný,“ uvedl Redl.",
            "Právě v kauze Dozimetr čelí obžalobě, že si s komplici dosadili do vedení pražského dopravního podniku spřátelené manažery. S jejich pomocí – jak dále tvrdí policisté – mohli ovlivňovat různá výběrová řízení a pak za to získali úplatky."
          ]
        }
      ]
    },
    "images": [
      {
        "versions": [
          {
            "url": "https://d39-a.sdn.cz/d_39/c_img_QK_n/dMzIz/02.jpeg?fl=cro,0,0,1920,1080%7Cres,320,,1%7Cjpg,80,,1",
            "query_width": null,
            "size": {
              "width": 320,
              "height": 180
            },
            "type": "image/jpeg"
          },
          {
            "url": "https://d39-a.sdn.cz/d_39/c_img_QK_n/dMzIz/02.jpeg?fl=cro,0,0,1920,1080%7Cres,480,,1%7Cjpg,80,,1",
            "query_width": null,
            "size": {
              "width": 480,
              "height": 270
            },
            "type": "image/jpeg"
          },
          {
            "url": "https://d39-a.sdn.cz/d_39/c_img_QK_n/dMzIz/02.jpeg?fl=cro,0,0,1920,1080%7Cres,600,,1%7Cjpg,80,,1",
            "query_width": null,
            "size": {
              "width": 600,
              "height": 338
            },
            "type": "image/jpeg"
          },
          {
            "url": "https://d39-a.sdn.cz/d_39/c_img_QK_n/dMzIz/02.jpeg?fl=cro,0,0,1920,1080%7Cres,722,,1%7Cjpg,80,,1",
            "query_width": null,
            "size": {
              "width": 722,
              "height": 406
            },
            "type": "image/jpeg"
          },
          {
            "url": "https://d39-a.sdn.cz/d_39/c_img_QK_n/dMzIz/02.jpeg?fl=cro,0,0,1920,1080%7Cres,1024,,1%7Cjpg,80,,1",
            "query_width": null,
            "size": {
              "width": 1024,
              "height": 576
            },
            "type": "image/jpeg"
          },
          {
            "url": "https://d39-a.sdn.cz/d_39/c_img_QK_n/dMzIz/02.jpeg?fl=cro,0,0,1920,1080%7Cres,1280,,1%7Cjpg,80,,1",
            "query_width": null,
            "size": {
              "width": 1280,
              "height": 720
            },
            "type": "image/jpeg"
          },
          {
            "url": "https://d39-a.sdn.cz/d_39/c_img_QK_n/dMzIz/02.jpeg?fl=cro,0,0,1920,1080%7Cres,2560,,1%7Cjpg,80,,1",
            "query_width": null,
            "size": {
              "width": 1920,
              "height": 1080
            },
            "type": "image/jpeg"
          }
        ],
        "is_cover": true,
        "description": null,
        "caption": "Hlavní aktér kauzy Dozimetr, podnikatel Michal Redl, v doprovodu policistů v době, kdy soud řešil, zda po obvinění skončí ve vazbě.",
        "authors": [
          "Seznam Zprávy"
        ],
        "position": 527
      }
    ],
    "publishing_date": "2025-04-08 03:00:00+00:00",
    "title": "Hlavní aktér Dozimetru prodává vilu. Rodina se zbavením práv neuspěla",
    "topics": [
      "Kauza Dozimetr",
      "Michal Redl",
      "Korupce",
      "Úplatky",
      "Dopravní podnik hl. m. Prahy (DPP)",
      "Veřejné zakázky",
      "Soud",
      "Svéprávnost",
      "Národní centrála proti organizovanému zločinu (NCOZ)",
      "Obžaloba",
      "Státní zástupce",
      "Vrchní státní zastupitelství",
      "Vyšetřování",
      "Zdravotní stav",
      "Kauzy",
      "Domácí"
    ]
  },
  "V1_1": {
    "authors": [
      "Lucie Stuchlíková"
    ],
    "body": {
      "summary": [
        "Datum jmenování Babišova kabinetu záleží na jediné věci – jak rychle se dokáže budoucí premiér domluvit na Hradě."
      ],
      "sections": [
        {
          "headline": [],
          "paragraphs": [
            "Vláda Petra Fialy schválila na dnešním jednání svou demisi. Takto bude řídit zemi až do vzniku nového kabinetu.",
            "„Demisi předám dnes osobně panu prezidentovi v 16 hodin. Předpokládám, že naše vláda bude pověřena, abychom vládli v demisi do jmenování nového kabinetu. Uděláme všechno pro to, aby předání moci bylo plynulé,“ uvedl končící premiér Petr Fiala (ODS).",
            "„Převzali jsme zemi ve stavu, kdy byly finance v rozvratu. Museli jsme se vyrovnat s covidem, válkou na Ukrajině, energetickou krizí. Jsem přesvědčen, že jsme těmito zkouškami prošli se ctí. Republiku předáváme v mnohem lepší kondici, než v jaké jsme ji před čtyřmi lety přebírali,“ dodal Fiala.",
            "Rozhodnutí končící vláda přijala na prvním zasedání po ustavení nové Sněmovny. Jde o krok, který ústavně otevírá cestu ke vzniku dalšího kabinetu. O něm momentálně vyjednává Andrej Babiš a jeho hnutí ANO s SPD a Motoristy. Jaké budou další kroky?"
          ]
        },
        {
          "headline": [
            "Na tahu je prezident, na Hrad dorazí Babiš"
          ],
          "paragraphs": [
            "Podle ústavy je teď na tahu prezident Petr Pavel, který demisi vlády přijme. Mezitím nadále běží vyjednávání o novém kabinetu, kterým je pověřen Andrej Babiš.",
            "Pavel si od vznikající koalice vyžádal programové prohlášení, které už jeho kancelář obdržela prostřednictvím datové schránky. To Pavel označil za neobvyklé řešení. Ve středu 12. listopadu za hlavou státu na Pražský hrad zamíří Andrej Babiš, aby spolu dokument probrali. Prezident se bude chtít ujistit například o tom, že vznikající vláda ctí zakotvení České republiky v mezinárodních organizacích.",
            "Kromě toho chce Pavel řešit další otázku – jakým způsobem Babiš vyřeší svůj střet zájmů. Již dříve prezident řekl, že po předsedovi ANO chce, aby veřejně před jmenováním popsal způsob, jakým se chce jakožto vlastník Agrofertu tomuto problému vyhnout. Babiš zatím konkrétní řešení neřekl, ujišťuje ale, že se zachová podle zákona."
          ]
        },
        {
          "headline": [
            "Pohovory s ministry"
          ],
          "paragraphs": [
            "Babiš zatím neřekl, jestli na středeční schůzku rovnou ponese i návrh jmen ministrů svého vznikajícího kabinetu. Prezident již dopředu avizoval, že se bude chtít s budoucími šéfy resortů krátce sejít.",
            "Oficiálně zatím šéf ANO jména do vlády nekomentuje, o většině je ale již víceméně jasno. Otazníky se vznášejí nad nominací Filipa Turka na post ministra zahraničí. S jeho jmenováním má prezident podle svých dřívějších vyjádření problém.",
            "Ze zdrojů z hnutí ANO vyplývá, že Turka jako ministra zahraničí si nepřeje ani Babiš. Zároveň si ale nechce rozhněvat koaliční partnery. Jeho strategií tak pravděpodobně bude Turkovo jméno prezidentovi přinést – a nechat Pavla, ať tento problém vyřeší za něj."
          ]
        },
        {
          "headline": [
            "Jmenování vlády"
          ],
          "paragraphs": [
            "Podle ústavy jmenuje premiéra prezident a následně na jeho návrh jmenuje i další členy vlády. Přesné datum, kdy k tomu dojde, je v tuto chvíli nejasné. Bude to záležet na rychlosti, se kterou se Babiš dokáže dohodnout na Hradě. Šéf ANO chce mít kabinet jmenovaný v průběhu prosince.",
            "Zatím jednání o vzniku nové vlády časově oproti minulosti nevybočuje. Rychleji ostatně proces ani jít nemohl – nejdříve je potřeba, aby se ustavila Sněmovna, teprve poté může stávající vláda podat demisi."
          ]
        },
        {
          "headline": [
            "Rychlost jmenování vlády",
            "Žádost o důvěru"
          ],
          "paragraphs": [
            "Jakmile bude kabinet jmenován, má 30 dní na to, aby požádal Sněmovnu o důvěru. Hlasovat pro ni musí nadpoloviční většina poslanců z nejméně 67 přítomných.",
            "Pokud by vláda důvěru nedostala, pokračuje v demisi a prezident má druhý pokus jmenovat premiéra. Takto fungoval od prosince 2017 do června 2018 první kabinet Andreje Babiše.",
            "Pokud by ani druhý kabinet důvěru nezískal, jmenuje prezident premiéra podle návrhu šéfa Sněmovny. K takové situaci v Česku ještě nedošlo."
          ]
        },
        {
          "headline": [
            "Schvalování rozpočtu"
          ],
          "paragraphs": [
            "Souběžně se sestavováním nové vlády poběží jednání o rozpočtu na příští rok. Andrej Babiš už uvedl, že pokud odcházející vláda pošle do Sněmovny svůj návrh rozpočtu, dodrží jeho základní parametry včetně schodku.",
            "V tom případě by se mohla nová vláda vyhnout rozpočtovému provizoriu. Budoucí premiér vidí jako reálné, že by Sněmovna ve třetím čtení schválila zákon o státním rozpočtu 17. prosince.",
            "Jenže vláda zatím svůj návrh rozpočtu do Sněmovny neposlala a názor nezměnila ani na aktuálním zasedání. A to přesto, že premiér v demisi Petr Fiala uvedl, že chce co nejhladší předání moci.",
            "Podle končícího ministra financí Zbyňka Stanjury (ODS) jde o zástupný problém. „Naším zájmem je co nejrychlejší předání moci. Ale co brání tomu rychlému předání moci? Andrej Babiš nemá vyřešený střet zájmů. Zatím nevíme, kdo má být ministr financí, aby nová vláda mohla prosadit a schválit svůj rozpočet,“ řekl Stanjura.",
            "Podle Stanjury vláda o možnosti rozpočet zaslat do dolní parlamentní komory ve čtvrtek debatovala, ale pouze neformálně. „Potřebujeme ujištění, že nová vláda dodrží zákon o rozpočtové odpovědnosti,“ dodal Stanjura."
          ]
        }
      ]
    },
    "images": [
      {
        "versions": [
          {
            "url": "https://d39-a.sdn.cz/d_39/c_img_oe_A/nPSV1TXV2nCJGajFKFEiClwy/97e2.jpeg?fl=cro,0,213,4096,2304%7Cres,320,,1%7Cjpg,80,,1",
            "query_width": null,
            "size": {
              "width": 320,
              "height": 180
            },
            "type": "image/jpeg"
          },
          {
            "url": "https://d39-a.sdn.cz/d_39/c_img_oe_A/nPSV1TXV2nCJGajFKFEiClwy/97e2.jpeg?fl=cro,0,213,4096,2304%7Cres,480,,1%7Cjpg,80,,1",
            "query_width": null,
            "size": {
              "width": 480,
              "height": 270
            },
            "type": "image/jpeg"
          },
          {
            "url": "https://d39-a.sdn.cz/d_39/c_img_oe_A/nPSV1TXV2nCJGajFKFEiClwy/97e2.jpeg?fl=cro,0,213,4096,2304%7Cres,600,,1%7Cjpg,80,,1",
            "query_width": null,
            "size": {
              "width": 600,
              "height": 338
            },
            "type": "image/jpeg"
          },
          {
            "url": "https://d39-a.sdn.cz/d_39/c_img_oe_A/nPSV1TXV2nCJGajFKFEiClwy/97e2.jpeg?fl=cro,0,213,4096,2304%7Cres,722,,1%7Cjpg,80,,1",
            "query_width": null,
            "size": {
              "width": 722,
              "height": 406
            },
            "type": "image/jpeg"
          },
          {
            "url": "https://d39-a.sdn.cz/d_39/c_img_oe_A/nPSV1TXV2nCJGajFKFEiClwy/97e2.jpeg?fl=cro,0,213,4096,2304%7Cres,1024,,1%7Cjpg,80,,1",
            "query_width": null,
            "size": {
              "width": 1024,
              "height": 576
            },
            "type": "image/jpeg"
          },
          {
            "url": "https://d39-a.sdn.cz/d_39/c_img_oe_A/nPSV1TXV2nCJGajFKFEiClwy/97e2.jpeg?fl=cro,0,213,4096,2304%7Cres,1280,,1%7Cjpg,80,,1",
            "query_width": null,
            "size": {
              "width": 1280,
              "height": 720
            },
            "type": "image/jpeg"
          },
          {
            "url": "https://d39-a.sdn.cz/d_39/c_img_oe_A/nPSV1TXV2nCJGajFKFEiClwy/97e2.jpeg?fl=cro,0,213,4096,2304%7Cres,2560,,1%7Cjpg,80,,1",
            "query_width": null,
            "size": {
              "width": 2560,
              "height": 1440
            },
            "type": "image/jpeg"
          }
        ],
        "is_cover": true,
        "description": null,
        "caption": "Premiér v demisi Petr Fiala.",
        "authors": [
          "Renata Matějková",
          "Seznam Zprávy"
        ],
        "position": 552
      }
    ],
    "publishing_date": "2025-11-06 11:43:08+00:00",
    "title": "Fialova vláda podá demisi. Jak rychle teď bude postupovat Babiš a Hrad",
    "topics": [
      "Vláda Petra Fialy",
      "Demise",
      "Andrej Babiš",
      "Petr Fiala",
      "Politika",
      "Domácí"
    ]
  },
  "V1_2": {
    "authors": [
      "Ondřej Katz"
    ],
    "body": {
      "summary": [
        "Hodně zdraví a pohody, kdo by si právě tohle nepřál? O svátcích uslyšíme takových přání nepočítaně, podívejme se ale přesnými čísly, jakou pravděpodobnost Češi mají, aby příští rok ve zdraví a pohodě skutečně prožili."
      ],
      "sections": [
        {
          "headline": [],
          "paragraphs": [
            "Česká republika je v rámci EU absolutní špičkou v dostupnosti lékařské péče. Index prosperity ji vidí jako nedostupnou pouze pro 0,5 procenta obyvatel republiky, čímž se v Unii řadíme na třetí příčku hned za Maltu a první Kypr. Zároveň je Česko státem s 13. nejvyššími výdaji na lékařskou péči.",
            "Kupříkladu Německo, které do zdravotnictví investuje z celé Evropské unie největší podíl HDP, se ale v dostupnosti péče řadí až za Česko.",
            "„V zemích jako Německo, Rakousko nebo Švédsko velkou část nákladů tvoří vyšší mzdy zdravotníků, dražší provoz nemocnic a širší spektrum nákladných technologií. Jejich systémy jsou také víc specializované a často platí přísnější pravidla, že se k odborníkovi dostanete opravdu jen přes praktika,“ vysvětluje Petr Smejkal, hlavní epidemiolog IKEM a člen Správní rady think tanku Ministr zdraví."
          ]
        },
        {
          "headline": [
            "Užívejte si, dokud pohádka neskončí"
          ],
          "paragraphs": [
            "Vycházet tak dobře v aktuálním evropském srovnání je ale podle odborníků poněkud ošidné, zejména bereme-li do úvahy budoucnost. Momentální nastavení českého zdravotnictví je totiž podle Petra Smejkala neudržitelné.",
            "„Je potřeba dodat, že za tuto ‚vysokou dostupnost‘ do velké míry platíme jinak – přetížením zdravotníků, odkládáním investic a systémem, kde náklady rostou rychleji než ekonomika. Pokud se stát nepostaví k problémům čelem a nezaměří se na zefektivnění financování, prevenci a otázku nadužívání zdravotní péče, budeme mít velký problém.“",
            "S tím souhlasí i analytička České spořitelny Tereza Hrtúsová a doplňuje, že by cestou k efektivnějšímu zdravotnictví mohla být i digitalizace.",
            "„Pacienti a zejména lékaři by měli mít přístup ke kompletní anamnéze a výsledkům jednotlivých specializovaných vyšetření. Pomohlo by nám to ulevit plným kapacitám v rámci screeningů, které pacienti podstupují často duplicitně. Nedostává se tak na ty, kterým by včasné odhalení problému a zahájení léčby mnohdy zachránilo či prodloužilo život.“",
            "Do karet Česku nehraje ani stále se zhoršující statistika, která sleduje naději na dožití ve zdraví. Hranice věku, jehož se Češi v průměru dožívají ve zdraví, se meziročně posunula jen z 61,8 let na 62 a ačkoliv to v absolutních číslech nevypadá jako dramatická změna, znepokojující je fakt, že se trend nevyvíjí správným směrem. V evropském srovnání už jsme oproti minulému ročníku klesli z 13. místa na 15.",
            "„Češi skutečně tráví zbytečně velkou část života v nemoci a dlouhodobě se tento problém opomíjel. Aby opravdu došlo ke zlepšení, musí se Česko posunout ve třech klíčových oblastech,“ vysvětluje Smejkal. „Za prvé v prevenci, aby se lidé starali o zdraví dřív, než je k tomu donutí diagnóza, a aby jim v tom byl stát nápomocen a neházel klacky pod nohy. Velkou část zdravotních problémů v Česku tvoří choroby, kterým lze předcházet – zejména nemoci srdce, obezita, cukrovka a následky konzumace alkoholu. Proto bez prevence není možné zásadně prodloužit život ve zdraví.“",
            "Jednou z možností, jak podpořit prevenci, může být i větší zapojení zaměstnavatelů. Program na podporu zdraví si interně zavedla třeba Česká spořitelna a podle manažerky zdraví Pavly Mendlové vedl díky edukaci a dostupnosti, včetně té regionální, již v krátké době k významnému navýšení účasti na preventivních programech.",
            "„Sto procent zaměstnanců registrovaných ve firemní ordinaci praktického lékaře v posledních dvou letech absolvovalo kompletní preventivní prohlídku (versus cca 60 % v běžné české populaci, pozn. red.), 90 procent žen v České spořitelně ve věku 45 a více let bylo v posledních dvou letech na mamografii (vs. 60 % v běžné české populaci, pozn. red.) a přes polovinu mužů ve Spořitelně ve věku 50 a více let již využilo nový screening rakoviny prostaty z krve zavedený v roce 2024,“ uvedla Mendelová.",
            "Líbilo by se jí sdílení anonymizovaných agregovaných dat o onemocněních i prevencích od zdravotních pojišťoven pro lepší zacílení firemních zdravotních programů a také jejich vyhodnocování. „Nabízí se i podpora firemních programů ze stran státu, například daňovou uznatelností těchto programů,“ myslí si Mendelová.",
            "Klíčové ale bude nastavení udržitelného systému financování.",
            "„Bez zdravých financí nebude zdravé ani zdravotnictví. Pomoci může i rozvoj digitalizace, která má potenciál zlepšit efektivitu celého systému a ulevit pacientům i lékařům,“ doplnil epidemiolog Smejkal."
          ]
        },
        {
          "headline": [
            "Ochranu kyberprostoru zvládáme…"
          ],
          "paragraphs": [
            "Další oblastí, kde Česko ve srovnání boduje, je kyberbezpečnost. Ať už jde o vzdělávání či výzkum a vývoj, podle National Cyber Security Indexu v boj proti kyberzločinu excelujeme.",
            "Vláda Petra Fialy stačila ještě v září schválit novou Národní strategii kybernetické bezpečnosti České republiky zaměřenou na snahu přizpůsobit se novým výzvám v kyberprostoru a nic zatím nenasvědčuje tomu, že by nová vláda nastolený kurz nehodlala udržovat.",
            "Indikátor kyberbezpečnosti vychází z žebříčku National Cyber Security Index, za kterým stojí e-Governance Academy Foundation. Žebříček srovnává většinu světových zemí ve 46 indikátorech spojených s kyberbezpečností. Mezi tyto indikátory patří například policejní boj s kyberzločinem, operace armády v kyberprostoru, ochrana osobních dat, vývoj cyber-policy či vzdělávání v oblasti online zabezpečení. Česká republika v současnosti žebříčku srovnávajícím země EU kraluje.",
            "Stále dostupnější nástroje umělé inteligence sice pomáhají větší ochraně před kyberútočníky, na straně druhé je ale také zločinci stále více využívají k oslovování potenciálních obětí kyberpodvodů, kde jim pomáhají například při tvorbě falešných reklam.",
            "Podle dat České bankovní asociace jen za první tři čtvrtletí tohoto roku čelili klienti bank více než 68 tisícům kyberútoků, přičemž se útočníkům podařilo z klientů vylákat 1,49 miliardy korun. Na druhé straně se bankám podařilo před kyberzločinci zachránit okolo 7,5 miliardy korun.",
            "„Nástroje AI využíváme vedle klasických postupů, kdy nás upozorní na situace, které bychom běžnými bezpečnostními pravidly nedetekovali,“ řekl Teo Filip, manažer pro kyberbezpečnost České spořitelny."
          ]
        },
        {
          "headline": [
            "... na armádě šetříme"
          ],
          "paragraphs": [
            "V čem však Česko za unijními státy, s nimiž bychom se chtěli srovnávat, pokulhává, jsou výdaje na obranu. Přitom, jak uvedl Jiří Táborský z Ústavu empirických výzkumů STEM, z pozice vlády nedává smysl rozdělovat kybernetickou bezpečnost a jiné oblasti bezpečnosti.",
            "„Je naprosto správně, že se různým oblastem věnují specializované instituce. Ale z globálního pohledu je bezpečnost státu jen tak silná, jak silný je její nejslabší článek,“ upozorňuje analytik.",
            "„Musíme pokračovat v dalším posilování kybernetické bezpečnosti a dát expertům právní i technické nástroje k jejímu zajišťování. Stejně tak je ale nutné pokračovat v budování armády a v investicích do obrany, protože v téhle oblasti máme obrovské dluhy,“ dodává Táborský.",
            "Přestože si Česko ve výdajích na obranu o dvě příčky polepšilo, stále se řadí do druhé poloviny, konkrétně na 16. místo. Stejně jako Itálie, Slovinsko a Slovensko na obranu přispíváme pouze 1,2 procenta HDP, což je například méně než zbytek Visegrádské čtyřky.",
            "„Největší dluh vidím v připravenosti obyvatelstva. Vládní programy k posílení připravenosti obyvatel, například v poskytování první pomoci nebo zvládání krizových situací, však nevidím prakticky žádné. Bezpečnost je komplexní disciplína a je chyba si říct, že když vyřešíme jednu oblast, tak na ty ostatní se můžeme vykašlat,“ uzavřel téma Táborský.",
            "V kontextu války na Ukrajině se v hodnocení výdajů na obranu nyní na špici objevují pobaltské státy. Lotyšsko na prvním místě, následované Estonskem a Litvou. Přeskočily tak Řecko, které stálo minulý rok v čele. V následujících letech můžeme očekávat, že výdaje na obranu porostou napříč Evropou kvůli cíli NATO, kdy se Evropa shodla na hranici minimálních pěti procent HDP do roku 2035.",
            "Index prosperity je dlouhodobým projektem, ve kterém Česká spořitelna ve spolupráci s datovým portálem Evropa v datech měří a analyzuje prosperitu Česka a porovnává ji s ostatními evropskými zeměmi. Do komplexního hodnocení metriky Zdraví a bezpečnost zahrnuje celou řadu dílčích faktorů popisujících situaci v oblasti zdravotního stavu populace, dostupnosti zdravotní péče, kriminality, ale také bezpečnosti obyvatel České republiky a úspěšnosti v boji proti různým tipům bezpečnostních rizik.",
            "Česko v žebříčku tlačí nahoru především kombinace vysoké úrovně kyberbezpečnosti a nadprůměrně dostupné lékařské péče.",
            "V celkovém hodnocení Zdraví a bezpečnosti jsme v Evropě na prvním místě zejména díky těmto dvěma nadprůměrně hodnoceným oblastem.",
            "Na konci hodnocení se ocitá Lucembursko, Irsko a Nizozemsko, neboť patří k nejslabším nejen v dostupnosti zdravotní péče, ale také ve výdajích na obranu či v kybernetické připravenosti. Státy ze západu či severu Evropy ale v posledních letech na žebříčku sráží třeba i vyšší kriminalita.",
            "Posun nahoru zaznamenalo Polsko, které od minulého ročníku poskočilo ze čtvrté pozice na druhou příčku srovnání. Jednou z příčin jsou jistě zvýšené výdaje na bezpečnost, v tomto ohledu se Polsko z osmé příčky vyhouplo na pátou, když své výdaje na obranu navýšilo z 1,6 procenta HDP na 2,1 procenta HDP.",
            "Společný výzkum České spořitelny a datového portálu Evropa v datech měří a analyzuje prosperitu Česka a porovnává ji s ostatními evropskými zeměmi. Index pojímá prosperitu v širokém socioekonomickém rámci a neměří pouze výkonnost ekonomiky, ale také faktory, jako jsou kvalita života, vzdělání, zdraví nebo bydlení.",
            "Vychází z analýzy veřejných datových zdrojů (Eurostat, OECD apod.) a analytických dat České spořitelny. Navazuje na stejnojmenný projekt z loňského roku. Více na www.indexprosperity.cz.",
            "Součástí projektu je nově také Index prosperity regionů, který popisuje rozdíly mezi českými kraji a dokonce i mikroregiony – obcemi s rozšířenou působností.",
            "Vybrané dílčí ukazatele Indexu prosperity:",
            "Seznam Zprávy jsou mediálním partnerem Indexu prosperity Česka."
          ]
        }
      ]
    },
    "images": [
      {
        "versions": [
          {
            "url": "https://d39-a.sdn.cz/d_39/c_img_QR_n/8EBKR/shutterstock-1835861716.jpeg?fl=cro,0,314,6034,3394%7Cres,320,,1%7Cjpg,80,,1",
            "query_width": null,
            "size": {
              "width": 320,
              "height": 180
            },
            "type": "image/jpeg"
          },
          {
            "url": "https://d39-a.sdn.cz/d_39/c_img_QR_n/8EBKR/shutterstock-1835861716.jpeg?fl=cro,0,314,6034,3394%7Cres,480,,1%7Cjpg,80,,1",
            "query_width": null,
            "size": {
              "width": 480,
              "height": 270
            },
            "type": "image/jpeg"
          },
          {
            "url": "https://d39-a.sdn.cz/d_39/c_img_QR_n/8EBKR/shutterstock-1835861716.jpeg?fl=cro,0,314,6034,3394%7Cres,600,,1%7Cjpg,80,,1",
            "query_width": null,
            "size": {
              "width": 600,
              "height": 337
            },
            "type": "image/jpeg"
          },
          {
            "url": "https://d39-a.sdn.cz/d_39/c_img_QR_n/8EBKR/shutterstock-1835861716.jpeg?fl=cro,0,314,6034,3394%7Cres,722,,1%7Cjpg,80,,1",
            "query_width": null,
            "size": {
              "width": 722,
              "height": 406
            },
            "type": "image/jpeg"
          },
          {
            "url": "https://d39-a.sdn.cz/d_39/c_img_QR_n/8EBKR/shutterstock-1835861716.jpeg?fl=cro,0,314,6034,3394%7Cres,1024,,1%7Cjpg,80,,1",
            "query_width": null,
            "size": {
              "width": 1024,
              "height": 576
            },
            "type": "image/jpeg"
          },
          {
            "url": "https://d39-a.sdn.cz/d_39/c_img_QR_n/8EBKR/shutterstock-1835861716.jpeg?fl=cro,0,314,6034,3394%7Cres,1280,,1%7Cjpg,80,,1",
            "query_width": null,
            "size": {
              "width": 1280,
              "height": 720
            },
            "type": "image/jpeg"
          },
          {
            "url": "https://d39-a.sdn.cz/d_39/c_img_QR_n/8EBKR/shutterstock-1835861716.jpeg?fl=cro,0,314,6034,3394%7Cres,2560,,1%7Cjpg,80,,1",
            "query_width": null,
            "size": {
              "width": 2560,
              "height": 1440
            },
            "type": "image/jpeg"
          }
        ],
        "is_cover": true,
        "description": null,
        "caption": "Žijeme v bezpečí a relativním pohodlí. A dost na to hřešíme. Tak mluví evropské statistiky.",
        "authors": [
          "Shutterstock.com"
        ],
        "position": 550
      }
    ],
    "publishing_date": "2025-12-10 10:00:00+00:00",
    "title": "Roky v důchodu tráví Češi po doktorech. A zhoršuje se to, ukázala data",
    "topics": [
      "Index prosperity",
      "Index finančního zdraví",
      "Kybernetická bezpečnost",
      "Obrana",
      "Zdravotnictví",
      "B2B",
      "Byznys"
    ]
  }
}
